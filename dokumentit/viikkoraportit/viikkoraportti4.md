## Viikko 4  
Käytetyt tunnit: 16

Tällä viikolla suurin osa tunneista meni sovelluksen keskeisimmän osan rakentamiseen, eli Damerau–Levenshtein -etäisyyden ja siihen perustuvan, varsinaisen kirjoitusvirheen korjaustoiminnon implementointiin. Damerau–Levenshteinin haltuunotto ja soveltaminen osoittautui minulle paljon vaikeammaksi asiaksi kuin trie-puun käyttöönotto. Erityisesti ongelmia aiheuttia Damerau–Levenshtein -etäisyyden yhdistäminen trie-puuhun hyödyntämiseen niin, että sovellus toimii tehokkaasti. Kokeilujen ja (myös trie-puun rakenteen) muokkauksien jälkeen sain sovelluksen lopulta toimimaan suhteellisen tehokkaasti.

Sovelluksen tämänhetkinen kirjoitusvirheen korjaustoiminto ja sen rinnalle luomani, erillinen pienimmän editointietäisyyden laskeminen perustuvat Levenshtein -etäisyyden mittaamiseen. Algoritm(e)istä puuttuu siis vielä Damerau-osa, eli transpoosin hyödyntäminen. Kirjoitusvirheen korjaustoiminto toimii siten, että sovellus tarkistaa ensiksi, löytyykö tekstisyötteen sanat (tai sana) trie-puuhun tallennetusta sanastosta. Jos sanastosta ei löydy jotain sanaa, laskee sovellus rekursiivisesti trie-puuta ja Levenshtein -etäisyyttä hyödyntäen sanalle korjausehdotuksia tietyn maksimieditointietäisyyden puitteissa. Lopuksi sovellus valitsee korjausehdotuksista sen sanan, jolla on pienin editointietäisyys. Tarkoitukseni on kehittää tähän valintaan muitakin kriteereitä, jotta kirjoitusvirheiden korjaus toimisi paremmin. Sovellus voisi sanaa korjaushedotus-listasta valitessa tarkastella esimerkiksi tyypillisimpiä kirjoitusvirheitä tai sitä, mitkä sanat esiintyvät useimmin englannin kielisessä tekstissä (ehkä myös sitä, mitkä sanat esiintyvät useimmin yhdessä). Jatkan myös kokeiluja eri sanastojen ja (maksimi)editointietäisyyksien kanssa.

Koodin kommentoinnissa, projektin dokumentoinnissa sekä sovelluksen suorituskyky- ja yksikkötestaamisessa on vielä parannettavan varaa. Tein tällä viikolla ensimmäiset suorituskykytestit performance_testing.py-tiedostoon. Tein nopeusvertailua pythonin sisäänrakennetun listan ja luomani trie-tietorakenteen välillä. Korjasin myös vanhat yksikkötestit, mutta en ehtinyt tehdä juurikaan uusia testejä. Priorisoin sovelluksen ydintoiminnan ja siihen liittyvien ongelmien ratkaisemisen tällä viikolla kuitenkin kaiken muun edelle. Seuraavalla viikolla pyrin korjaamaan em. parannuksia vaativia asioita ja lisäämään Levenshtein-etäisyyteen Damerau-osuuden. 

Muuta huomioitavaa: 
-Lisäsin ainakin toistaiseksi sovelluksen riippuvuuksiin numpy-kirjaston. Nympy-kirjaston avulla on helppo luoda ja muokata konkreettisia matriiseja, joita käytin Damerau–Levenshtein -etäisyyden opiskelussa. 
